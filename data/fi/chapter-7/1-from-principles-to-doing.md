---
path: '/fi/chapter-7/1-from-principles-to-doing'
title: 'Periaatteista tekoihin'
hidden: false
---

<hero-icon heroIcon='chap7'/>

<styled-text>

<br>

“[Etiikka] toimii polkupyörän jarruina mannertenvälisessä lentokoneessa.”
- [Ulrich Beck (1988)](https://fis.uni-bamberg.de/handle/uniba/22015)


Tässä osassa tarkastelemme tekoälyn etiikan hanketta kokonaisuutena eli tekoälyn etiikan kehittämistä ja toteutusta ilmiönä. Tekoälyn etiikka on hanke, johon osallistuu erilaisin osuuksin erilaisia osapuolia. Hanke tuottaa sisältöjä ja keskusteluja, joita voidaan analysoida kulttuurituotteina. Tekoälyn etiikkaa luovat siis tietyt ihmiset tiettynä aikana ja tiettyihin tarkoituksiin. Entä mitä nämä tarkoitukset ovat, ja saavuttaako tekoälyn etiikka tavoitteensa?

Tähän mennessä useimmissa tekoälyjärjestelmiä koskevissa eettisissä keskusteluissa on keskitytty riskien ehkäisemistä koskevien periaatteiden määrittelyyn. Näiden keskustelujen pohjalta on laadittu kansallisia menettelytapoja ja erilaisia aloitteita. Berliinissä toimiva [AlgorithmWatch](https://algorithmwatch.org/)-järjestö ylläpitää julkaistujen tekoälyä koskevien eettisten ohjeiden arkistoa, johon on tähän mennessä kertynyt yli 160 ohjeistoa. Nykyään on vaikea löytää tekoälyalan toimijaa, joka ei viittaisi omiin ohjeisiinsa todisteena eettisestä sitoutumisestaan.

### Ohjeiden rajat
Vaikka eettiset periaatteet voivat muovata etiikkaan perustuvien menettelytoimenpiteiden ja oikeudellisten normien kehittämistä ja täytäntöönpanoa, empiiriset tutkimukset viittaavat siihen, että ohjeet vaikuttavat vain vähän tekoälyn kehittämiseen liittyviin käytäntöihin:

”Emme löytäneet mitään näyttöä siitä, että ACM:n eettiset säännöt vaikuttaisivat eettiseen päätöksentekoon, vaikka tämän todetaan olevan sääntöjen tavoitteena. Tulevassa tutkimustyössä on yksilöitävä päätöksentekoon vaikuttavia toimia, esimerkiksi auttamalla kehittäjiä tunnistamaan päätöstensä ja surullisenkuuluisien ohjelmistouutisten välisiä yhteyksiä.”
- [McNamara ym. (2018)](https://dl-acm-org.libproxy.helsinki.fi/doi/10.1145/3236024.3264833)

</styled-text>


<text-box name="Mitä on etiikkapesu?">

Monilta organisaatioilta puuttuvat todelliset toteutustavat ja arviointikäytännöt, joilla eettiset ohjeet johtaisivat eettisesti entistä tiedostavampaan tekoälyjärjestelmien kehittämiseen. Myös mekanismit eettisesti epäilyttävien hankkeiden pysäyttämiseksi puuttuvat. Arvostelijoiden mukaan monia tekoälyn etiikkaa koskevassa keskustelussa esiteltyjä toimia tulisikin kuvata ”etiikkapesuksi”.

**Tekniset ratkaisut**

Etiikkapesussa eettiset kysymykset pelkistetään tyypillisesti joukoksi kapeita, teknologisoituja käsitteitä. Eettiset kysymykset nähdään teknisinä kysymyksinä, jotka voidaan ratkaista pelkillä teknisillä ratkaisuilla. Tämä kuitenkin estää näkemästä laajemmat, usein sosiotekniset ongelmat. Esimerkiksi luvussa 6 käsitellyn oikeudenmukaisuuden yhteydessä pyrkimys poistaa tietoaineistojen vinoumat monipuolistamalla edustusta voi täyttää matemaattisen määritelmän oikeudenmukaisuudesta. Jos tietoaineisto kuitenkin luo vain tehokkaampia välineitä valvontaan ja alistamiseen, käsityksemme etiikasta ei ole onnistunut kuvaamaan, mitä oikeudenmukaisuus tarkoittaa.

**Yhteinen hanke: ihannetulevaisuus**

Tekoälyä kuvataan usein kaikkien yhteiseksi hankkeeksi: ihannetulevaisuudeksi, johon ihmiskunta pyrkii yhteistyössä ja johon liittyvät mahdolliset etiikan tekniset esteet voidaan poistaa teknisillä ratkaisuilla. Selvin osoitus tästä on, että tekoälyä pidetään sosiaalisten suhteiden ulkopuolisena asiana ja että ihmiskunta kuvataan yksimielisenä yhteisönä esimerkiksi ilmaisuilla ”tekoälyn tulisi kunnioittaa inhimillisiä arvoja” tai ”tekoälyn inhimilliset näkökohdat”.

Nykyistä asianmukaisemmassa kuvauksessa tekoäly, kuten mikä tahansa muu teknologia, sijoitetaan ihmisyhteisöjen välisiin tiloihin sekä ihmisten välisiin kamppailuihin ja valtasuhteisiin. Tämä tarkoittaa myös sen myöntämistä, että on olemassa selvästi pahantahtoisia toimijoita ja nimenomaisesti vahingollista tekoälyn käyttöä. On useita aloja, joilla tällaista voi esiintyä: tekoälyn sotilaallinen käyttö sodankäynnissä, automatisoidut propaganda- ja disinformaatiokampanjat, sosiaalinen valvonta ja lajittelu, muu valvonta tai tekoälyn käyttö manipulointiin.


</text-box>

<img src="./p-p-f-01.svg" alt="Future"> </img>

