---
path: '/fi/chapter-1/2-what-is-ai-ethics'
title: 'Mitä tekoälyn etiikka on?'
hidden: false
---

<hero-icon heroIcon='chap1'/>

<styled-text>

Ennen tekoälyn etiikkaan perehtymistä meidän on tarkasteltava, mitä etiikalla tarkoitetaan.

Etiikka pyrkii vastaamaan sellaisiin kysymyksiin kuin ”mikä on hyvää tai pahaa”, ”mikä on oikein ja mikä väärin” tai ”mitä on oikeudenmukaisuus, hyvinvointi tai tasa-arvo”. Tieteenalana etiikkaan kuuluu oikean ja väärän käytöksen käsitteiden jäsentäminen, puolustaminen ja suositteleminen [käsiteanalyysin](https://en.wikipedia.org/wiki/Philosophical_analysis), [ajatuskokeiden](https://plato.stanford.edu/entries/thought-experiment/) ja [argumentoinnin](https://iep.utm.edu/argument/) avulla. (Jos haluat tietää enemmän filosofisesta päättelystä, katso tämä Crash Course Philosophyn [video](https://www.youtube.com/watch?v=NKEhdsnKKHs).)

<styled-text>

<text-box icon="philIcon" background="rgba(246, 235, 232, 0.5)" name="Etiikan kolme osa-aluetta">

**1) Metaetiikka** tutkii eettisten käsitteiden merkitystä, eettisten entiteettien olemassaoloa (ontologia) ja eettisen tiedon mahdollisuutta (epistemologia).

**2) Normatiivinen** etiikka käsittelee käytännön keinoja määrittää moraalinen (tai eettisesti korrekti) toimintatapa.

**3) Soveltava etiikka** tarkastelee sitä, mitä moraalinen toimija (joka määritellään henkilöksi, joka voi arvioida, mikä on oikein ja mikä väärin, ja jonka voidaan katsoa olevan vastuussa) on velvollinen tekemään tai mitä hän saa tehdä tietyssä tilanteessa tai tietyllä toiminta-alalla.

</text-box>
<styled-text>

Tekoälyn etiikka on soveltavan etiikan osa-alue. Nykyään tekoälyn etiikkaa pidetään teknologian etiikan osana, jossa keskitytään robotteihin ja muihin tekoälyentiteetteihin. Tekoälyn etiikassa tarkastellaan, miten kehittäjien, valmistajien, viranomaisten ja toimijoiden tulisi käyttäytyä, jotta voidaan minimoida eettiset riskit, joita tekoälystä voi aiheutua yhteiskunnassa joko teknologian suunnittelun, epäasianmukaisen soveltamisen tai tahallisen väärinkäytön vuoksi.

Nämä huolenaiheet voidaan jakaa seuraavaan kolmeen luokkaan aikavälin mukaan:

* välittömät, tässä ja nyt -kysymykset, jotka koskevat esimerkiksi tekoälyjärjestelmien turvallisuutta ja läpinäkyvyyttä tai yksityisyyden suojaa
* keskipitkän aikavälin huolet, jotka liittyvät esimerkiksi vaikutuksiin, joita tekoälyllä on sotilas-, terveydenhuolto- tai oikeus- ja koulutusjärjestelmiin
* pitkän aikavälin huolet, jotka koskevat yhteiskunnassa tekoälyn kehittämiselle ja toteuttamiselle asetettavia eettisiä perustavoitteita.

<styled-text>

<text-box icon="bgIcon" background="rgba(224, 234, 235, 0.5)" name="Koneiden etiikasta tekoälyn etiikkaan">

Tekoälyn etiikan katsottiin pitkään merkitsevän lähinnä koneiden etiikkaa ja robottietiikkaa. Ne kattavat keinotekoisten moraalisten toimijoiden eettisten sääntöjen tutkimuksen. Tutkimusaloina koneiden etiikka ja robottietiikka perustuvat skenaarioon, jossa koneet voivat jonakin päivänä olla vastuussa eettisesti merkityksellisistä valinnoista ja koneita voidaan mahdollisesti jopa pitää eettisinä toimijoina tai autonomisina moraalisina toimijoina. Vertailun vuoksi mainittakoon, että eläimiä ei yleensä pidetä moraalisina toimijoina. Emme tuomitse oravan käytöstä oikeaksi tai vääräksi emmekä oleta, että oravat osaisivat erottaa oikean väärästä.

Koneiden etiikka ja robottietiikka käsittävät kaiken eettisesti reagoivan autonomisen ajoneuvon kehittämisestä moraalisten autonomisten toimijoiden eettisten sääntöjen laadintaan.

Isaac Asimov (1942) ehdotti tunnetusti ”robotiikan kolmea pääsääntöä”, jotka ohjaisivat koneiden moraalista toimintaa (säännöt suomentanut Matti Kannosto, 1975):

- Robotti ei saa vahingoittaa ihmistä eikä laiminlyönnin johdosta saattaa tätä vahingoittumaan.

- Robotin on toteltava ihmisen sille antamia määräyksiä paitsi milloin ne ovat ristiriidassa ensimmäisen pääsäännön kanssa.

- Robotin on varjeltava omaa olemassaoloaan niin kauan kuin tällainen varjeleminen ei ole ristiriidassa ensimmäisen eikä toisen pääsäännön kanssa.

</text-box>


<styled-text>

Nykyään tekoälyn etiikka on yleisempi ala ja lähempänä insinöörien ammattietiikkaa: meidän ei tarvitse olettaa, että kone on eettinen toimija sen etiikan analysoimiseksi. Tekoälyn etiikan alan tutkimus ulottuu sen pohdinnasta, miten eettisiä tai moraalisia periaatteita voidaan toteuttaa autonomisissa koneissa, empiiriseen analyysiin siitä, miten vaunuongelma (”trolley problem”) ratkaistaan, sekä oikeudenmukaisuuden kaltaisten eettisten periaatteiden systemaattiseen analysointiin ja eettisten kehysten kriittiseen arviointiin.

</styled-text>
