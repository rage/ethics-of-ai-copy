---
path: '/fi/chapter-1/3-values-and-norms'
title: 'Arvot ja normit'
hidden: false
---

<hero-icon heroIcon='chap1'/>

<styled-text>

Arvot ja normit ovat etiikan peruselementtejä. Käsite ”arvo” tarkoittaa suunnilleen jonkin asian tai teon tärkeysastetta. Arvot ilmaisevat ihanteita ja vaatimuksia, joiden avulla voimme arvioida asioita, valintoja, toimintaa ja tapahtumia.  Etiikassa keskitytään ensisijaisesti moraalisiin arvoihin, vaikka muuntyyppiset arvot – kuten taloudelliset, esteettiset ja episteemiset (tietoon liittyvät) arvot – ovat joskus moraalisesti merkityksellisiä. Esimerkiksi taloudelliset tekijät voivat olla moraalisesti merkittävässä asemassa, jos taloudellisilla päätöksillä on ihmisten kannalta moraalisesti merkittäviä seurauksia.

### Itseisarvot ja välinearvot

Arvot voidaan jakaa **välinearvoihin** ja **itseisarvoihin**. Esimerkiksi rahalla on välinearvoa. Raha on arvokasta vain siksi, että sitä voidaan käyttää muihin asioihin, kuten paremman terveydenhuollon tarjoamiseen. Tällaiset muut asiat voivat puolestaan olla hyviä sen vuoksi, mihin ne johtavat, kuten parempaan terveyteen. Nämä asiat taas voivat olla hyviä vain sen vuoksi, mihin ne johtavat, kuten parempaan elämänlaatuun. Asiat, joilla on itseisarvoa, ovat tyypillisesti ”suuria moraalisia arvoja”, kuten onnellisuus, vapaus ja hyvinvointi. Nämä asiat ovat hyviä oman itsensä vuoksi. Joidenkin mielestä ne myös selittävät kaikkiin muihin asioihin sisältyvän hyvyyden (vrt. Aristoteles, Nikomakhoksen etiikka, 1094a).

### Normit

Normit ovat arvopohjaisia periaatteita, käskyjä ja määräyksiä – kuten tekoälyä koskevia ohjeistoja. Normit määrittävät, mitä pitäisi tehdä tai mitä joltakulta odotetaan. Normit voivat olla ohjailevia (myönteiseen käyttäytymiseen kannustavia, esimerkiksi ”ole oikeudenmukainen”) tai kieltäviä (kielteistä käyttäytymistä rajoittavia, esimerkiksi ”älä syrji”).

Normeja on useanlaisia:

* Jotkin normit ovat vain tilastollisia säännöllisyyksiä: esimerkiksi monet tietojenkäsittelytieteilijät käyttävät yleensä mustia T-paitoja.

* Jotkin normit ovat sosiaalisia normeja: ne kertovat, mikä ryhmän jäsenten mielestä on asianmukaista toimintaa kyseisessä ryhmässä.

* Moraaliset normit ovat ohjailevia tai kieltäviä sääntöjä, jotka menevät sosiaalisten tai tilastollisten odotusten mukaisia sääntöjä pidemmälle. Esimerkiksi ”älä käytä tekoälyä käyttäytymisen manipulointiin” on moraalinen normi.

* Normit voivat olla myös oikeudellisia normeja. On tärkeää huomata, että oikeudellinen normi ei välttämättä ole moraalinen normi ja päinvastoin.  Pelkästään se, että ”X on laki”, ei tee siitä moraalista periaatetta. Sen sijaan voidaan aina kysyä: ”Onko tämä laki moraalisesti hyväksyttävä vai ei?”

</styled-text>

<text-box icon="philIcon" name="Humen giljotiini – tosiasiat, arvot ja normit">

Normatiiviset väitteet eivät kuvaa sitä, millainen maailma on. Sen sijaan **ne määräävät, millainen maailman pitäisi olla**. Tämä tarkoittaa, että ne ovat ”pitäisi”-arviointeja eivätkä virkkeitä, jotka koostuvat ”on”-tyyppisistä väitteistä. Esimerkiksi virke ”tämä koneoppimisjärjestelmä on mustan laatikon järjestelmä” on kuvaileva, kun taas virke ”koneoppimisjärjestelmien pitäisi olla läpinäkyviä” on normatiivinen.

On tärkeää huomata, että tosiasiat eivät sanele normejamme. Kuten skotlantilainen filosofi David Hume (1711–1776) toteaa, ei pidä esittää normatiivisia väitteitä siitä, mitä pitäisi olla, vain sellaisten väitteiden perusteella, jotka kuvailevat, mitä on. Tämä ei tarkoita, etteikö tosiasioilla olisi mitään osuutta moraalisissa pohdinnoissamme, vaan kyse on siitä, että ”on”-väitteistä ei voi johtaa ”pitäisi”-väitteitä käyttämättä jotakin puhtaasti normatiivista arvoväittämää jossakin vaiheessa.

<img src=../../../src/assets/hume-guillotine_fi.svg alt="Humen giljotiini">

Tämä periaate tunnetaan nimellä ”Humen giljotiini”. Sen mukaan moraalisia normeja tai väitteitä ei voida perustella vain vetoamalla tosiasioihin. Kuten Hume huomauttaa, ”pitäisi”-väitteitä ei voi johtaa ”on”-väitteistä. Esimerkiksi se, että on olemassa vinoutunut tietoaineisto, ei yksin tarkoita, että datan pitäisi (tai ei pitäisi) olla vinoutunutta. Sen sijaan moraaliset asenteet ovat riippuvaisia muista eettisistä näkökohdista ja mieltymyksistä, eivät pelkistä tosiasioista. Miksi vinoutunut data huolestuttaa meitä? Ongelmana ei selvästikään ole se, että on olemassa vinoutunutta dataa. Todellinen ongelma on se, että vinoumat voivat lisätä syrjintää.

On tärkeää huomata, että Humen giljotiini ei väitä, etteikö tosiasioilla olisi merkitystä. Niillä on. Asian ydin on se, että tosiasiat eivät (yksin) ratkaise eettisiä ongelmia. Sen sijaan eettiset ongelmat edellyttävät myös aidosti eettistä keskustelua.

</text-box>

<quiz id="1ec9d851-106b-5d38-9cef-d937692d9cb8"></quiz>

<quiz id="ffe77331-a532-556a-b518-2a37ee1db3b3"></quiz>

<quiz id="7e21b117-a74c-5aeb-8f25-c0bc11af4b0b"></quiz>
