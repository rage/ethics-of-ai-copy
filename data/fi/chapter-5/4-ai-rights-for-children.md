---
path: '/fi/chapter-5/4-ai-rights-for-children'
title: 'Tekoälyyn liittyvät lapsen oikeudet'
hidden: false
---

<hero-icon heroIcon='chap5'/>

<styled-text>

Oletko koskaan ajatellut, kuinka paljon tekoäly vaikuttaa lapsiin? He altistuvat algoritmeille kotona, koulussa ja leikeissä. Algoritmit muokkaavat heidän elinympäristöään, heidän saatavillaan olevia palveluita ja sitä, miten he viettävät aikaansa. Lapset leikkivät interaktiivisilla älyleluilla, katsovat algoritmien suosittelemia videoita, antavat äänikomentoja puhelimien ohjaamiseksi ja käyttävät kuvankäsittelyalgoritmeja hauskanpitoon sosiaalisessa mediassa.

Tekoälyn läsnäolo lasten elämässä herättää monia kysymyksiä. Onko hyväksyttävää käyttää suosittelualgoritmeja lasten yhteydessä tai tarjota interaktiivinen lelu, jos lapsi ei ymmärrä olevansa tekemisissä tietokoneen kanssa? Miten vanhempia tulisi neuvoa vaikutuksista, joita tekoälyyn perustuvilla leluilla saattaa olla lapsen kognitiiviseen kehitykseen? Mitä lasten pitäisi oppia tekoälystä koulussa, jotta he ymmärtäisivät riittävästi ympärillään olevaa teknologiaa? Missä vaiheessa lapselle pitäisi antaa oikeus päättää asiaan liittyvistä suostumuksista? Kuinka kauan tietoja tulisi säilyttää?

Kuten Unicef ja muut organisaatiot korostavat, lapsiin ja tekoälyteknologian kehitykseen on kiinnitettävä erityistä huomiota siten, että lapsikohtaiset oikeudet ja tarpeet tunnustetaan. Lapsiin kohdistuvat tekoälyn mahdolliset vaikutukset ansaitsevat erityistä huomiota otettaessa huomioon lasten suurempi haavoittuvuus ja ne lukuisat roolit, joita tekoälyllä tulee olemaan 2000-luvulla syntyneiden koko elinkaaren ajan.

Lisätietoja:

https://www.unicef.org/innovation/GenerationAI

https://www.weforum.org/projects/generation-ai

<styled-text>

<text-box name="Yleissopimus lapsen oikeuksista">

Yleissopimus lapsen oikeuksista eli lapsen oikeuksien sopimus (LOS) on kattavin oikeudellinen kehys, jolla suojellaan lapsia – sopimuksessa esitetyn määritelmän mukaan alle 18-vuotiaita henkilöitä – oikeuksien haltijoina. Yleissopimuksen tavoitteena on varmistaa lasten yhdenvertainen kohtelu valtioissa. Yleissopimus on enemmän kuin sitova kansainvälinen asiakirja. Se on eettinen ja oikeudellinen kehys, jonka avulla voidaan arvioida valtioiden edistymistä tai taantumista lapsia erityisesti koskevissa kysymyksissä.

Yleissopimuksen sisältö voidaan esittää lyhyesti kolmen teeman avulla: lapsella on oikeus erityiseen suojeluun ja huolenpitoon, oikeus yhteiskunnan järjestämään riittävään voimavarojen tarjoamiseen sekä oikeus osallistua itseään koskevaan päätöksentekoon ikänsä ja kehitystasonsa mukaisesti.

Yleissopimukseen sisältyy neljä yleisperiaatetta:

* Kaikki lapset ovat yhdenvertaisia.
* Lapsen etu on otettava ensisijaisesti huomioon kaikessa päätöksenteossa.
* Lapsella on oikeus hyvään elämään.
* Lapsen näkemykset on otettava huomioon.

Lapsen oikeudet ovat aikuisten velvollisuus. Viranomaisten on arvioitava kaikkien lapsiin liittyvien toimenpiteidensä ja päätöstensä vaikutukset lapsiin, otettava huomioon lasten etu ja kuunneltava heidän mielipiteitään.

Vanhemmilla tai laillisilla huoltajilla on ensisijainen vastuu lasten hoidosta ja kasvatuksesta. Heillä on oikeus saada tukea, ohjausta ja neuvoa tätä tehtävää varten. Jos vanhemmat tai huoltajat eivät tuesta huolimatta pysty huolehtimaan lapsen hyvinvoinnista, valtion on turvattava lapsen hyvä hoito sijaishuollon tai lapseksiottamisen avulla.

</text-box>

<styled-text>

Nykyisessä lasten oikeuksia suojaavassa kansainvälisessä kehyksessä ei kuitenkaan käsitellä nimenomaisesti monia tekoälyn kehittämisen ja käytön esiin nostamia kysymyksiä. Sen sijaan kehyksessä yksilöidään useita oikeuksia, joihin nämä teknologiat voivat vaikuttaa. Siten annetaan lähtökohta kaikille analyyseille siitä, miten uudet teknologiat voivat vaikuttaa myönteisesti tai kielteisesti lasten oikeuksiin, kuten oikeuteen yksityisyyteen, koulutukseen, leikkimiseen ja syrjimättömyyteen.

</styled-text>

<quiz id="af7c9619-e3f4-55e0-8222-1320478795df"> </quiz>

<quiz id="dc0ec117-cba4-55e7-ada5-1fadad2f51d1"> </quiz>


<quiz id="d6a6d300-115e-555d-a0a9-6e91534c3bf7"> </quiz>
