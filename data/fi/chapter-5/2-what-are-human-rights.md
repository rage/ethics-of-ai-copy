---
path: '/fi/chapter-5/2-what-are-human-rights'
title: 'Mitä ihmisoikeudet ovat?'
hidden: false
---

<hero-icon heroIcon='chap5'/>

<styled-text>

Ihmisoikeudet muodostavat tekoälyä koskevien nykyisten eettisten ohjeiden ja periaatteiden perustan. Ihmisoikeudet ovat siis nykyään tekoälyn etiikan perustekijä. Oikeuksina ihmisoikeudet ovat **yleismaailmallisia**: kaikilla ihmisillä on oikeus niihin. Ihmisen ei tarvitse olla tietynlainen ihminen tai tietyn yhteisön jäsen saadakseen ihmisoikeudet.

Ihmisoikeudet ovat **normeja**, jotka suojelevat kaikkia ihmisiä kaikkialla poliittisilta, oikeudellisilta ja sosiaalisilta väärinkäytöksiltä. Ihmisoikeuksia ovat muun muassa seuraavat:

* **kansalaisoikeudet ja poliittiset oikeudet**, kuten oikeus elämään ja vapauteen, oikeus omistaa omaisuutta, sananvapaus, oikeus onnen tavoitteluun ja yhdenvertaisuus lain edessä
* **sosiaaliset, sivistykselliset ja taloudelliset oikeudet**, kuten oikeus osallistua tieteeseen ja kulttuuriin, oikeus työhön ja oikeus koulutukseen.

Ihmisoikeuksien tehtävänä on suojella ihmisten mahdollisuutta muodostaa, tulkita ja tavoitella omia käsityksiään arvokkaasta elämästä, ei vain mahdollisuutta elää vapaana, onnellisena ja hyvinvoivana.

</styled-text>

<text-box>

#### Mikä ihmisoikeus on?

Ihmisoikeus on normi, joka voi olla olemassa eri tasoilla:
* todellisten inhimillisten moraalien yhteinen normi
* perusteltu moraalinormi, jota tukevat vahvat syyt
* laillinen oikeus kansallisella tasolla (jolloin sitä voidaan kutsua ”kansalaisoikeudeksi” tai ”perustuslailliseksi” oikeudeksi)
* kansainvälisen oikeuden mukainen laillinen oikeus.

#### Mikä ihmisoikeuksien yleismaailmallinen julistus on?
[Ihmisoikeuksien yleismaailmallinen julistus](https://www.un.org/en/about-us/universal-declaration-of-human-rights) -asiakirjan laatimiseen osallistui maailman kaikilta alueilta edustajia, joilla oli erilainen oikeudellinen ja kulttuurinen tausta. Yhdistyneiden kansakuntien yleiskokous hyväksyi julistuksen Pariisissa 10. joulukuuta 1948 (yleiskokouksen päätöslauselma 217 A) kaikkien kansojen ja kansakuntien yhteiseksi saavutusten standardiksi.

</text-box>

<styled-text>

Käsitteellisesti ihmisoikeudet perustuvat toimijuuteen ja autonomiaan (Gewirth 1982). Ihmisoikeudet ovat eettisesti ensisijaisia: jos ne kilpailevat muiden näkökohtien, kuten taloudellisen vaurauden, kansallisen vakauden tai jonkin muun tekijän, kanssa, ihmisoikeudet olisi asetettava etusijalle. Tekoälyn yhteydessä etusijalle asettaminen tarkoittaa seuraavia vaatimuksia:

* Tekoälysovelluksia, jotka voivat selvästi loukata ihmisoikeuksia, ei pidä käyttää.
* Tekoälysovelluksia, jotka estävät ihmisiä nauttimasta ihmisoikeuksistaan tai asettavat heidät aktiivisesti vaaraan joutua ihmisoikeusloukkausten uhriksi, ei pidä käyttää.

Ihmisoikeuksilla on kuitenkin tiettyjä ominaisuuksia, joihin tilanne vaikuttaa merkittävästi ja joiden avulla yksilöt voivat tarvittaessa asettaa tietyn ihmisoikeuden etusijalle. Toiset oikeudet ovat perustavanlaatuisempia kuin toiset. Jos esimerkiksi oikeus elämään on ristiriidassa yksityisyyttä koskevan oikeuden kanssa, oikeus elämään on yleensä tärkeämpi.

Viime vuosina yksityisyys- ja turvallisuushuolet ovat hallinneet tekoälystä ja ihmisoikeuksista käytyä keskustelua. Big data -analytiikan, valvontateknologioiden ja biometriikan menetelmien uudet yhdistelmät ovat viime aikoina saaneet merkittävää huomiota tiedotusvälineissä ja politiikassa. Myös oikeus yhdenvertaisuuteen ja osallisuuteen on herättänyt paljon julkista keskustelua. Seuraavassa osassa tarkastelemme näitä kysymyksiä lyhyesti.

</styled-text>
